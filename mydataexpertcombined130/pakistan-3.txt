میانوالی (پنجاب کا پختونخواہ)صوبہ پنجاب کے شمال مغربی سِرّے پر واقع ضلع میانوالی کو اگر ''پنجاب کا پختونخواہ'' کہا جائے تو یہ غلط نہ ہوگا۔
پنجاب اور خیبر پختونخواہ میں گِھرے میاںوالی کے جنوب میں ضلع بھکر، مشرق میں ضلع خوشاب اور چکوال، شمال میں اٹک، کوہاٹ اور کرک کے اضلاع جبکہ مغرب میں خیبر پختونخواہ کے اضلاع لکی مروت اور ڈیرہ اسماعیل خان واقع ہیں۔
میانوالی شہر''میاں سلطان زکریاؒ'' کے نام پر میانوالی کہلاتا ہے۔
سلطان محمود غزنوی نے راجا جے پال کو شکست دے کر یہاں پہلی اسلامی حکومت قائم کی۔
مغلوں کے زوال کے بعد یہ علاقہ رنجیت سنگھ کے تسلط میں آیا اور اس کے بعد انگریز یہاں قیامِ پاکستان تک حکومت کرتے رہے۔
قیامِ پاکستان کے وقت میانوالی صوبہ سرحد کا حِصہ تھا جسے بعد میں پنجاب میں شامل کر کے سرگودھا ڈویژن کا حِصہ بنا دیا گیا۔
طبعی خدوخال کے لحاظ سے ضلع کو تین حصوں میں تقسیم کیا جا سکتا ہے۔
شمال اور مشرق کا کچھ حِصہ، سطح مرتفع پوٹھوار اور کوہِ نمک کا تسلسل ہے، جہاں کے پہاڑوں میں بھرپورمعدنی دولت کے ساتھ ساتھ ''نمل جھیل'' جیسا پُر فضا مقام آباد ہے۔
ضلع کا جنوبی حِصہ ''صحرائے تھل'' پر مشتمل ہے۔
ضلع کا مغربی اور وسطی حصہ ''سندھ ساگر دوآب'' کا زرخیز علاقہ ہے جہاں دریائے سندھ شمال سے جنوب کی سمت بہتا ہے۔
شمال میں ماڑی انڈس اور کالا باغ کے بیچ دریائے سندھ پر ''جناح بیراج'' بنایا گیا ہے۔
جناح بیراج سے 56 کلومیٹرجنوب میں کندیاں کے قریب چشمہ کے مقام پر 1971 میں ''چشمہ بیراج'' بنایا گیا جہاں پاکستان میں پہلی بار ''بلب ٹربائن'' سے بجلی پیدا کرنے کا کامیاب تجربہ کیا گیا۔
دریائے سندھ کا پانی جہلم میں پہنچانے کے لیئے چشمہ بیراج سے ''چشمہ- جہلم لنک کینال'' نکالی گئی ہے جو صحرائے تھل سے گزرتی ہے۔
ضلع میانوالی کی آب و ہوا شدید قسم کی ہے۔
گرمیوں میں درجہ حرارت 32 سے 51 تک چلا جاتا ہے جبکہ سردیوں میں پارہ 2 تک گِر جاتا ہے۔
صںعتی لحاظ سے میانوالی زیادہ مشہور تو نہیں ہے لیکن یہاں کھاد اور سیمنٹ بنانے، کپاس بیلنے، کھیس دریاں بنانے اور مٹی کے برتن بنانے کے کارخانے موجود ہیں۔
کوئلے کے علاوہ یہاں جپسم، آتشی مٹی، ڈولومائیٹ، معدنی نمک، چکنی مٹی، سیلیکا اور چونے کا پتھر بھی بڑی تعداد میں پائے جاتے ہیں۔
میانوالی کا سب سے بڑا قبیلہ ''نیازی'' ہے۔
اس قبیلے نے پاکستان کو نہ صرف سیاستدان بلکہ کرکٹر، شاعر اور گلوکار بھی دیئے ہیں جن میں مولانا کوثر نیازی، عمران خان نیازی، مصباح الحق، عطا اللہ خان نیازی اورعبدالستار خان نیازی شامل ہیں۔
میانوالی کے لوگوں میں جہاں پنجابی ثقافت کی خوبیاں محنت، فنونِ لطیفہ سے محبت اور جِدت پائی جاتی ہیں وہیں انکی آزاد طبیعت، قبائلی نظام، مہمان نوازی اور بہادری و شجاعت میں پختون ثقافت کا عکس جھلکتا ہے۔
ضلع کے مشہور علاقوں میں کندیاں، چشمہ، داؤدخیل، ماڑی انڈس، کالا باغ، موسیٰ خیل، روکھڑی، پائی خیل، مکڑوال اور منڈا خیل شامل ہیں۔