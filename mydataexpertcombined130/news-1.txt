انڈیا کے زیر انتظام کشمیر میں سکیورٹی فورسز اور عسکریت پسندوں کے درمیان ایک طویل تصادم کے بعد جنوبی کشمیر میں شوپیان ضلع کے راولپورہ گاؤں کا لون محلہ خاکستر مکانوں، ادھ جلے کپڑوں اور جل کر کوئلہ ہونے والے مویشیوں کا ڈھیر معلوم ہوتا ہے۔
اسی بستی میں مقامی عسکریت پسند ولایت لون عرف سجاد افغانی اپنے ساتھی جہانگیر احمد کے ہمراہ فورسز کے ساتھ تین روز تک جاری رہنے والی خون ریز جھڑپ کے بعد ہلاک ہو گئے۔
پولیس افسر وجے کمار کے مطابق ولایت فورسز کے لیے نہایت مطلوب عسکریت پسند تھا۔
واضح رہے کہ حالیہ دنوں پارلیمان میں انڈین وزارت داخلہ کی طرف سے جاری اعداد و شمار کے مطابق انڈیا کے زیرِ انتظام کشمیر میں مسلح تشدد کی سطح میں گراوٹ ریکارڈ کی گئی ہے، تاہم جموں و کشمیر پولیس کے سربراہ دلباغ سنگھ کا کہنا ہے کہ اب بھی کشمیر میں کم از کم 200 مسلح عسکریت پسند سرگرم ہیں۔
گزشتہ چند برسوں میں یہ پہلا موقع ہے کہ دو مسلح عسکریت پسندوں کے خلاف آپریشن تین روز تک جاری رہا جس کے دوران پولیس، فوج اور نیم فوجی دستوں نے وسیع علاقے کو محاصرے میں رکھا۔
انسپکٹر جنرل وجے کمار نے دعویٰ کیا کہ محاصرے کے فوراً بعد کئی مرتبہ محصور عسکریت پسندوں کو ہتھیار ڈالنے کی پیشکش کی گئی تاہم انھوں نے فورسز پر فائرنگ کی جس کے بعد شدید تصادم شروع ہوا۔
اس جھڑپ کے بعد مقامی لوگوں نے حکومت مخالف مظاہرے کیے اور مظاہرین کو منتشر کرنے کے لیے پولیس نے آہنی چھروں اور اشک آور گیس کا استعمال کیا جس کے نتیجہ میں کئی افراد زخمی ہوگئے۔
یہ بات قابل ذکر ہے کہ گزشتہ تیس برس کے دوران مسلح عسکریت پسندوں اور فورسز کے درمیان ہونے والے تصادم میں سینکڑوں مکان تباہ ہو گئے۔
ان اعلانات سے مبصرین نے یہ اخذ کیا ہے کہ بھارت اور پاکستان کے درمیان سرحدوں پر تناؤ میں اس سال کمی تو آئے گی لیکن اندرونی صورتحال ابھی بھی مخدوش ہے۔