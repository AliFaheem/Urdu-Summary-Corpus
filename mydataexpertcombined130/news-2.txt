سڑکوں پر خواتین کے ساتھ پیش آنے والے جنسی ہراس کے واقعات: ’مرد سمجھتے ہیں کہ سڑکیں ان کی جاگیر ہیں‘لاہور ہو، کراچی یا اسلام آباد، پاکستان کا کوئی بھی دوسرا شہر، کسی خاتون کے لیے رات کے اندھیرے میں اکیلے پیدل چلنا اور اپنی منزل پر صحیح سلامت پہنچ جانا کسی معرکہ سے کم نہیں۔
 یہ 2014 کی بات ہے جب ایک دن دفتر سے گھر جاتے ہوئے دیر ہوگئی اور تقریباً ساڑھے نو بج چکے تھے۔
 میرا گھر یہاں سے صرف دس منٹ کے فاصلے پر تھا تو میں نے پیدل گھر جانے کا سوچ لیا۔
  مگر اس بار جب میں چلتے چلتے پرل کانٹینینٹل یا پی سی ہوٹل پہنچی تو ایک گاڑی میرے پاس آکر رُکی۔
 اس دوران مجھے اس کے اندر سے آواز آئی کہ 'آپ کو میں ڈراپ کردیتا ہوں' اور جب میں نے مُڑ کر نہیں دیکھا تو پھر آواز آئی کہ ’ریٹ ہی بتا دو۔
 اب اس دوران میرے ذہن میں وہ تمام باتیں گھومنا شروع ہوگئیں جو زیادہ تر لڑکیوں کو کہی جاتی ہیں۔
'اگر تم پیدل نہ نکلتی تو ایسا نہیں ہوتا'یا پھر'پتا نہیں ہے کہ یہ کراچی ہے، پیرس نہیں، کیا سوچ کر نکلی تھی؟'لیکن مجھے اچانک یہ پُرانا واقعہ بھلا کیوں یاد آگیا؟ دراصل ٹوئٹر پر اسلام آباد کی ایک خاتون نے گذشتہ دنوں اپنے ساتھ پیش آنے والے اسی نوعیت کے ایک واقعے پر تھریڈ شیئر کیا ہے۔
مجھے پیش آنے والے واقعے کے تقریباً سات برس بعد تحریم حسن کو بھی اسلام آباد میں اپنے دفتر سے گھر جاتے ہوئے کئی لوگوں کی جانب سے ہراسانی کا سامنا کرنا پڑا۔
 تو کیا اتنے برسوں میں کچھ نہیں بدلا؟ ان کا کہنا ہے کہ لڑکیوں کے لیے اکیلے سڑک پر چلنا بہت مشکل ہوجاتا ہے۔
 وہ اس تھریڈ کے اختتام پر کہتی ہیں کہ ’مرد سمجھتے ہیں کہ سڑکیں ان کی جاگیر ہیں۔
بی بی سی سے بات کرتے ہوئے تحریم نے کہا کہ 'پہلے تو یہ سب کچھ لکھنے کی ہمت نہیں ہورہی تھی۔
 لیکن اب لکھنے کے بعد مجھے مزید ہراسانی کا سامنا ہے۔
 دوسری جانب کچھ خواتین نے انھیں فون یا پیغامات کے ذریعے بتایا کہ ان کے ساتھ بھی ایسا ہوتا رہا ہے اور کبھی کبھار کچھ لوگ اس حد تک تنگ کرتے ہیں کہ جانے کا خیال ہی ترک کرنا پڑجاتا ہے۔
 گھر والے کہتے ہیں کہ یہ تمھاری بھلائی کے لیے تمھیں روک رہے ہیں۔
 جنوبی لندن کی ایک رہائشی سارہ رات میں اپنی دوست کے گھر سے اپنے گھر تک پیدل جارہی تھیں کہ جب وہ لاپتہ ہوگئیں۔
ان کو آخری بار تین مارچ کو دیکھا گیا تھا۔
 ان کے لیے شروع کی گئی تفتیش تب ختم کردی گئی جب 10 مارچ کو سارہ کی لاش برآمد ہوئی۔
 سارہ کی لاش ملنے کے بعد جہاں ایک طرف سوشل میڈیا پر ہیش ’ٹیگ ٹیکسٹ می وین یو گیٹ ہوم‘ (یعنی گھر پہنچ کر میسج کر دینا) ٹرینڈ کررہا ہے، وہیں خواتین کی جانب سے اکیلے رات میں نکلنے کے گرد خوف بھی زیرِ بحث ہے۔
بظاہر یہ دونوں واقعات دو مختلف ممالک میں پیش آئے ہیں لیکن ان میں مماثلت ہے۔
 اور دونوں باتوں کو ملانے والی کڑی یہ ہے کہ خواتین کیوں باآسانی سڑکوں پر اکیلے نہیں نکل پاتیں۔
سماجی کارکن نغمہ اقتدار کا کہنا ہے کہ 'ہمارے معاشرے میں یہ عزت کا معاملہ بن جاتا ہے کہ ایک لڑکی بغیر کسی مرد کے باہر کیا کررہی ہے۔
 تحریم نے اس بارے میں کہا کہ 'جہاں تک کچھ کرنے کی بات ہے تو لوگوں کی ذہنیت تبدیل ہونے میں بہت وقت لگے گا۔
ابھی تو میں نے یہاں لکھا ہے تو شور برپا ہورہا ہے۔
اگر اس سے زیادہ کچھ کہوں تو پتا نہیں کیا ہوجائے۔