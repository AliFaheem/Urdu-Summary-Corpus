
سال 2019 کے لیے پاکستان الیکشن کمیشن کی جانب سے سینیٹرز کے اثاثوں و واجبات سے متعلق جاری کردہ بیان کے مطابق تاج محمد آفریدی کے زرعی اور غیر زرعی اثاثے ملا کر مجموعی اثاثوں کی مالیت ایک ارب 17 کروڑ روپے ہے، جس میں سے 16 کروڑ 71 لاکھ 10 ہزار روپے کے اثاثے پاکستان سے باہر یو اے ای میں ہیں۔
پاکستان تحریک انصاف سے تعلق رکھنے والے سینیٹر اعظم سواتی کے مجموعی اثاثوں کی مالیت ایک ارب 20 کروڑ روپے ہے جس میں سے ان کی امریکا اور یو اے ای میں 70 کروڑ 19 لاکھ 20 ہزار روپے کی 10جائیدادیں اور ساڑھے 47 کروڑ روپے کی سرمایہ کاری بھی ہے۔
 قبائلی اضلاع کے ہی ایک اور سینیٹر اورنگزیب خان کی بھی متحدہ عرب امارات میں املاک اور سرمایہ کاری ہیں، پاکستان میں ان کی املاک کی تعداد ایک سال کے عرصے میں بڑھ کر 10 سے 13 ہوچکی ہے۔
پاکستان مسلم لیگ (ن) کی سینیٹر راحیلہ مگسی نے برطانیہ میں اپنا 4 لاکھ 40 ہزار پاؤنڈ کا فلیٹ فروخت کیا اور رقم پاکستان لے آئیں، ان کے پرانے اسٹیٹمنٹ کے مطابق 2018 میں ان کے پاس متحدہ عرب امارات میں ایک فلیٹ تھا جس کی مالیت ایک کروڑ 23 لاکھ روپے تھی۔
 سینیٹر شاہین خالد بٹ کی امریکا میں 2 جائیدادیں ہیں جن کی موجودہ مارکیٹ ویلیو 27 لاکھ ڈالر ہے۔
 سابق وزیر داخلہ رحمٰن ملک کا برطانیہ میں گھر ہے جس کی مالیت 13 لاکھ پاؤنڈز ہے، انہیں 11 لاکھ پاؤنڈ کا مارگیج حاصل ہوا جبکہ دبئی اسلامی بینک میں اہلیہ کے ساتھ جوائنٹ اکاؤنٹ میں 53 ہزار 520 درہم ہیں۔
متحدہ قومی موومنٹ پاکستان کے سینیٹر بیرسٹر سیف نے دبئی میں ایک اسٹوڈیو اپارٹمنٹ کے لیے 14 لاکھ روپے کا بیانہ دے رکھا ہے۔
پی پی پی کے مصطفیٰ نواز کھوکھر کا برطانیہ میں ایک گھر میں 81 لاکھ 60 ہزار روپے مالیت کا ایک تہائی شیئر ہے۔
چیئرمین سینیٹ صادق سنجرانی کی ملائیشیا میں ایک کاروباری کمپنی ہے لیکن بیان کے مطابق وہ 2008 سے غیر فعال ہے، ان کے اثاثوں کی مالیت 10 کروڑ روپے ہے جس میں 23 ہزار کنال کی زرعی اراضی اور اہلیہ کے پاس ڈیڑھ کلو سونا بھی شامل ہے۔
سینیٹر روبینہ خالد کے برطانیہ میں موجود بینک اکاؤنٹ میں 40 ہزار پاؤنڈز ہیں، بیرون ملک کاروباری سرمایہ رکھنے والے دیگر سینیٹرز میں مسلم لیگ (ن) کے چوہدری تنویر خان، شاہزیب درانی اور ایم کیو ایم پاکستان کے عتیق شیخ شامل ہیں۔
