کبھی کبھی آخر میں آنے والا مشکل وقت میں سب سے آگے آکر پورے ماحول کو تبدیل کردیتا ہے، موجودہ حالات جب پوری دنیا عالمی وبا کورونا وائرس (COVID-19) کی وجہ سے گھروں تک محدود ہوگئی ہے کاروبار سمیت ہر طرف سناٹا چھایا ہوا ہے اسی طرح دنیا سمیت پاکستان میں بھی تعلیمی ادارے مارچ سے بند کئے گئے ہیں۔
نسلوں کو پیچھے جانے سے روکنے کیلئے تعلیم کو کسی طریقے سے جاری رکھنے کی جب بات آئی تب انگریزی کے الفابیٹ کا آخر میں پڑھے جانے والے زیڈ (Z) سے بنی موبائل ایپلی کیشن زوم (Zoom) نے آگے آکر یہ ذمہ داری اپنے کندھوں پر لے لی۔
اس ایپلی کیشن کے استعمال کے بعد جب ہم آپس میں مختلف یونیورسٹیز کے دوست بحث کرنے لگے تو ہمارے سامنے یہ بات بھی آئی کہ ہم سافٹ ویئر کی دنیامیں کتنا پیچھے چل رہے ہیں، ملک میں بہت بڑے انجنئرنگ کے تعلیمی ادارے ہیں جن میں جدید تعلیم دی جاتی ہے حتیٰ کہ اب تو روبوٹ کی تعلیم بھی میسر ہے ساتھ ہی کئی سالوں سے سافٹ ویئر کی بھی تعلیم دی جارہی ہے لیکن اب تک ان اداروں نے کوئی ایسا سافٹ ویئر نہیں بنایا جس سے ملک کی عوام کے ساتھ دوسرے ممالک کے لوگ بھی فائدہ اٹھا سکیں اور سافٹ ویئر کی دنیا میں ہمارا ملک بھی شمار ہے۔