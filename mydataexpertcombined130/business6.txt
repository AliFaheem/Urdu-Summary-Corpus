اسلام آباد (اُردو پوائنٹ اخبارتازہ ترین - اے پی پی۔
جولائی2022ء) پاکستان شام جوائنٹ بزنس کونسل کا اہم اجلاس عمر مسعود الرحمان نائب صدر ایف پی سی سی آئی کی زیر صدارت ایف پی سی سی آئی کیپیٹل آفس اسلام آباد میں منعقد ہوا جس میں پاکستان میں شام کے سفیر ڈاکٹر مازن عبید نے بطور مہمان خصوصی شرکت کی، دونوں ممالک کے درمیان تجارتی تعاون کو فروغ دینے کے مختلف طریقوں بارے تبادلہ خیال کیا گیا۔
پاکستان میں شام کے سفیر ڈاکٹر مازن عبید نے شرکا کو شام کا دورہ کرنے اور جولائی میں ہونے والی نمائش میں شرکت کی دعوت دی۔
 پاکستان شام بزنس کونسل کے چیئرمین علی رضا رضوی نے دونوں ممالک کی مصنوعات کی برآمد کے امکانات پر تبادلہ خیال کیا اور شام کو پاکستان کی مطلوبہ مصنوعات کے ذریعے شام کے ساتھ تجارت بڑھانے کے لیے پاکستان کی کوششوں کو سراہا۔
شامی سفارت خانے کے تھرڈ سیکرٹری نوروز محمد شام نے کاروباری مواقعوں کے فروغ کے بارے میں پریزنٹیشن دی۔
 اجلاس میں دمشق میں پاکستانی سفیر محمد سعید خان، پاکستان بیلاروس جوائنٹ بزنس کونسل کے چیئرمین اور صدر مردان چیمبر محمد سعد مسعود الرحمن، ڈائریکٹر جنرل ٹی ڈی اے پی محمد نصیر کمبوہ اور تاجروں اور کاروباری خواتین رہنماؤں نے شرکت کی۔
اس موقع پر خطاب کرتے ہوئے ایف پی سی سی آئی کے نائب صدر عمر مسعود الرحمان نے شامی سفیر کا شکریہ ادار کرتے ہوئے کہا کہ فیڈریشن آف پاکستان چیمبر آف کامرس اینڈ انڈسٹریز دونوں ملکوں کے درمیان تجارتی اور اقتصادی تعلقات کو مزید بہتر بنانے کے لیے شامی سفارت خانے کے ساتھ مل کر کام کرنے کے لیے ہمیشہ تیار ہے،دونوں فریقوں کے پاس سیاحت، صحت، ایس ایم ایز اور دیگر شعبوں میں دو طرفہ تعاون بڑھانے کی اچھی صلاحیت ہے۔
دونوں ممالک کو کاروباری تعلقات میں مزید بہتری کے لیے مشترکہ منصوبوں، سرمایہ کاری کے منصوبوں، تجارتی معاہدوں اور نمائشوں کے انعقاد پر توجہ دینی چاہیے۔
 علی رضا رضوی اور سعد مسعود الرحمان، چیئرمین پاکستان بیلاروس جوائنٹ بزنس کونسل اور صدر مردان سی سی آئی نے کہا کہ پاکستان کی تاجر برادری شام کے کاروباری لوگوں کے معاشی مسائل کو کم کرنے کے لیے اپنا کردار ادا کرنے کے لیے تیار ہے۔
انہوں نے کہا کہ پاکستان کی بہت سی مصنوعات بشمول ماربل اور گرینائٹ، فارماسیوٹیکل، چمڑے کی اشیا، فوڈ پراڈکٹس، سٹیل، سیمنٹ، آئی ٹی اور لائٹ انجینئرنگ کو شام میں اچھی مارکیٹ مل سکتی ہے اور ان مصنوعات کو پاکستان سے درآمد کیا جانا چاہیے۔
پاکستان میں شام کے سفیر ڈاکٹر مازن عبید نے کہا کہ پاکستان کے ساتھ مضبوط تجارتی اور اقتصادی تعلقات ہونے چاہئیں کیونکہ دونوں ممالک باہمی فائدے کے لیے کئی شعبوں میں تعاون بڑھانے کی اچھی صلاحیت رکھتے ہیں۔
انہوں نے کہا کہ دونوں ممالک کے درمیان کاروباری تعلقات کو فروغ دینے کے لیے پاک شام بزنس کونسل بہتر اقدامات اٹھا رہی ہے۔
 پی آئی اے نے شام کے لیے ہفتہ وار دو پروازیں شروع کی ہیں،امید ہے کہ اس سے دونوں ممالک کے درمیان تجارت کو بہتر بنانے میں مدد ملے گی۔
 انہوں نے دونوں ممالک کے نجی شعبوں پر بھی زور دیا کہ وہ کاروباری تعاون کی نئی راہیں تلاش کرنے کے لیے ایک دوسرے کی نمائشوں میں شرکت کریں۔
 سفیر نے کہا کہ شام جولائی کے مہینے میں ایک نمائش کی میزبانی کر رہا ہے۔
 انہوں نے درخواست کی کہ پاکستانی تاجر دونوں ممالک کے تاجروں کے درمیان رابطے کے لیے مذکورہ نمائش میں ضرور شرکت کریں۔
 انہوں نے یہ تجویز بھی دی کہ ایف پی سی سی آئی کے ایک وفد کو بھی شام کا دورہ کرنا چاہیے۔