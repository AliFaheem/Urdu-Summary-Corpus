پاکستان میں براہ راست بیرونی سرمایہ کاری (ایف ڈی آئی) اکتوبر میں 10 ماہ کی بلند ترین سطح 31 کروڑ 14 لاکھ ڈالر رہی جو موجودہ مالی سال کے دوران ہونے والی سرمایہ کاری کا 43.3 فیصد ہے۔
اسٹیٹ بینک آف پاکستان (ایس بی پی) کی جانب سے جاری اعداد و شمار کے مطابق اکتوبر 2019 میں براہ راست بیرونی سرمایہ کاری 16 کروڑ 65 لاکھ ڈالر تھی۔
مجموعی بیرونی سرمایہ کاری میں کمی کی بنیادی وجہ قرضوں اور ایکوٹی کی مد میں بالترتیت 16 کروڑ 12 لاکھ ڈالر اور 59 کروڑ 80 لاکھ ڈالر کی ادائیگی ہے۔
اسٹیٹ بینک کی رپورٹ کے مطابق گزشتہ 4 ماہ کے دوران سب سے زیادہ بیرونی سرمایہ کاری میں چین سرفہرست ہے، جس میں 33 کروڑ 21 لاکھ ڈالر کی سرمایہ کاری شامل ہے۔
دوسرے نمبر پر مالٹا نے 7 کروڑ 40 لاکھ ڈالر اور نیدرلینڈز نے 5 کروڑ 15 لاکھ ڈالر کی سرمایہ کاری کی، گزشتہ برس چین نے اس دوران 6 کروڑ 43 لاکھ ڈالر، مالٹا نے 7 کروڑ 41 لاکھ ڈالر اور نیدرلینڈز نے 2 کروڑ 31 لاکھ ڈالر کی سرمایہ کاری کی تھی۔