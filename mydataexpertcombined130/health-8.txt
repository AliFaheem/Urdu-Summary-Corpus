آج کا دور ایک طرف تو سائنسی ترقی کی غمازی کرتا ہے تو دوسری طرف انسانیت کی بنیادی اقدار کی تنزلی کا شکار نظر آتا ہے ایک طرف یہ مسلمہ حقیقت ہے کہ سائنسی ایجادات نے انسانی زندگی کوبہت بلند اور طرز زندگی کو ماضی کے مقابلے میں بہت آسان بنا دیا ہے تو دوسری جانب انسانی زندگی کے لیے اتنی ہی مشکلات میں اضافہ کیا ہے۔
ماحولیاتی آلودگی پیدا کرنے والے سر فہرست عوامل میں جنگلات کا کٹاوٴ ، شہروں کا بے جا پھیلاوٴ اور زرعی ادویات کا کثرت سے استعمال ہے ان اسباب کے تحت ماحولیاتی آلودگی کے نتائج گلوبل وارمنگ اور مہلک بیماریوں کی صورت میں سامنے آ رہے ہیں ۔
پاکستان بنیادی طور پر زرعی ملک ہے زرعی ادویات کے حیران کن نتائج اپنی جگہ مگر ان ادویات کے بے دریغ استعمال سے پیدا ہونے والے مسائل انسانی صحت کے لیے نئے بحران کو جنم دے رہے ہیں۔
سائنس کی ترقی نے بہت سی آلودگیوں کو جنم دیا ہے جس میں زمینی آلودگی، فضائی آلودگی ، آبی آلودگی اور شور کی آلودگی شامل ہیں لیکن ان تمام آلودگیوں کا سبب ایک اور آلودگی ہے جس کو ذہنی آلودگی کہا جاتا ہے۔
ضرورت اس امر کی ہے کہ ہم اپنے ماحول کے ساتھ ساتھ ذہنی آلودگی کے خاتمے میں اپنا کردار اد کریں اور ماحول سوزی میں انسانی کردار پر توجہ دیں اور اجتمائی طور پر اس امر کو یقینی بنا یا جائے کہ انسان سازی اس طرح عمل میں لائی جائے کہ انسان نوع انسان کا حامی نظر آئے تاکہ آدمیت سے انسانیت کا سفرکامیابی مکمل ہو سکے۔
ترقی کا مفہوم انسانی سوچ پر انحصارکرتا ہے اگر انسان یہ سمجھتا ہے کہ وہ جنگلات کاٹ کروسائل میں اضافہ کر رہا ہے ، صنعت کار ی کو فروغ دے کر صحت زندگی کو دوام بخش رہا ہے یا پھر غذائی اجناس اور فصلوں پر بے تحاشا کھادوں اور زہریلی کیڑے مار ادویات کا استعمال کر کے آنے والی نسلوں کے لیے خوراک کا حصول یقینی بنا رہا ہے تو پھر لفظ ترقی کی تعریف تو کرنا ہو گی لیکن یہ بھی سوچنا ہو گا کہ اپنے وسائل کو بڑھانے کے چکر میں کیا کیا کھو رہے ہیں۔