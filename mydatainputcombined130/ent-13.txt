بولی وڈ اداکار رنویر سنگھ کی حال ہی میں ریلیز ہونے والی ایکشن اور رومانٹک فلم ’سمبا‘ تو کمائی کے نئے ریکارڈ بنا رہی ہے، تاہم وہ ان دنوں اپنی آنے والی ایک اور فلم کی شوٹنگ میں مصروف ہیں۔
رنویر سنگھ جلد ہی پہلی مرتبہ عالیہ بھٹ کے ساتھ فلم ’گلی بوائے‘ میں جلوے دکھاتے نظر آئیں گے۔
اس فلم میں جہاں عالیہ بھٹ ہوں گی، وہی کالکی کوئچلن بھی ان کا ساتھ دیتی نظر آئیں گی۔
فلم کی کہانی ایک ایسے نوجوانوں کے گرد گھومتی ہے، جو ریپر بننے کے خواہاں ہوتے ہیں۔
فلم کا پہلا ٹیزر بھی جاری کردیا گیا ہے، جسے بے حد سراہا جا رہا ہے، تاہم فلم ریلیز ہونے سے پہلے ہی رنویر سنگھ ساتھی اداکارہ کی تعریفیں کرنے میں مصروف ہیں۔
عالیہ بھٹ کے ساتھ پہلی فلم کرتے ہی رنویر سنگھ کو معلام ہوا کہ وہ نہ صرف شاندار اداکاری کرتی ہیں بلکہ ان میں ٹیلنٹ بھی پھوٹ پھوٹ کے بھرا ہے۔
انڈیا ٹی وی کے مطابق رنویر سنگھ نے عالیہ بھٹ کی اداکاری کی تعریف کرتے ہوئے کہا کہ ’گلی بوائے‘ میں کام کرنے سے قبل انہوں نے اداکارہ کے ساتھ چند اشتہارات میں بھی کام کیا اور اس دوران ہی انہیں عالیہ کے ٹیلنٹ کا پتہ چلا۔
رنویر سنگھ نے اعتراف کرتے ہوئے کہا کہ فلم کی شوٹنگ کے دوران ہی انہیں احساس ہوا کہ ’عالیہ بھٹ ٹیلنٹ کا پاور ہاؤس ہیں‘۔
اداکار کے مطابق عالیہ بھٹ نہ صرف انتہائی ذہین اداکارہ ہیں بلکہ وہ جذباتی، عقل مند اور انتہائی پروفیشنل اداکارہ ہیں۔
رنویر سنگھ نے عالیہ بھٹ کی فلم ’راضی‘ کی تعریف کرتے ہوئے کہا کہ ان کی فلم ’ہائی وے‘ بھی اچھی تھی، تاہم اب وہ پہلی مرتبہ ’گلی بوائے‘ میں اسٹریٹ ریپر کا کردار ادا کریں گی۔
واضح رہے کہ عالیہ بھٹ اس وقت ’گلی بوائے‘ کے علاوہ رنبیر کپور کے ساتھ ’براہمسٹرا‘ کی شوٹنگ میں بھی مصروف ہیں۔
عالیہ بھٹ پہلی مرتبہ رنویر اور رنبیر کے ساتھ فلموں میں کام کر رہی ہیں، جہاں عالیہ بھٹ رنویر کی شادی میں شامل نہ ہوسکیں تھیں، وہیں ان کی رنبیر سے محبت کی چہ مگوئیاں بھی سامنے آرہی ہیں۔
دلچسپ بات یہ ہے کہ عالیہ بھٹ سے قبل رنبیر کپور کے تعلقات رنویر سنگھ کی اہلیہ بننے والی دپیکا پڈوکون سے تھے۔