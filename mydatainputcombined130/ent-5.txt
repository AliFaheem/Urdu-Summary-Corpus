عامر خان لگا تار اپنی فلموں سے کمائی کے ریکارڈ ہی کیوں نہ بنا رہے ہوں مگر اصل مانگ تو بولی وڈ کے دبنگ خان سلمان کی ہے جن کے پیچھے اس وقت متعدد پروڈیوسرز قطار میں کھڑے محض ان کی ہاں کے منتظر ہیں۔
"کِک" جیسی 233 کروڑ کما کر دینے والی سپرہٹ فلم کی بات چھوڑیں جب سلمان خان کی فلاپ سمجھی جانے والی "جے ہو" بھی 126 کروڑ کما کر دے تو پوری فلمی دنیا ان کے ساتھ کام کرنے کے لیے بے تاب کیوں نہ ہو۔
سلمان خان اس وقت دو فلموں کی شوٹنگ میں مصروف ہیں جن میں سے ایک "بجرنگی بھائی جان" ہے جس میں وہ کرینہ کپور کے مدمقابل کام کررے ہیں جبکہ دوسری سورج برجاتیہ کی "پریم رتن دھان پایو" ہے۔
مگر اس سے ہٹ کر بھی پانچ فلم پروڈکشن ہاﺅسز جن میں یش راج فلمز جیسا مقبول ترین بینر، بونی کپور، کرن جوہر، ان کے اپنے بھائی ارباز خان اور بہنوئی اتل اگنی ہوتری شامل ہیں سب سلمان کی ہاں کا بے تابی سے انتظار کر رہے ہیں۔
سلمان کی "بجرنگی بھائی جان" ممکنہ طور پر عید الفطر کے موقع پر جبکہ "یریم رتن دھان پایو" دیوالی کے دوران سینماﺅں پر ریلیز کی جاسکتی ہے۔
مگر ان کے بعد یش راج فلمز کے بینر تلے ڈائریکٹر علی عباس ظفر کی فلم سلطنت، کرن جوہر کے دھرما پروڈکشن کی روایتی سلمان خان انداز کی مصالحہ فلم شدھی، بونی کپور کی نو انٹری میں انٹری، ارباز خان کی دبنگ تھری اور اپنے بہنوئی اتل اگنی ہوتری کی باڈی گارڈ ٹو جیسی فلموں میں سے اپنی پسند کے اسکرپٹس کا انتخاب کرنا ہے۔
اب دیکھنا ہوگا کہ سلمان خان کس کو خوش اور کس کو قطار میں مایوس کھڑا چھوڑتے ہیں۔