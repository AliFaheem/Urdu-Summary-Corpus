لاہور: سابق لیگ اسپنر عبدالقادر نے انگلینڈ کے خلاف پہلے ٹیسٹ میچ میں پاکستانی ٹیم کی کارکردگی کو سراہتے ہوئے خبردار کیا ہے کہ مہمان ٹیم اپنی کامیابی کے بعد مطمئن ہو کر نہ بیٹھے کیونکہ بقیہ تینوں ٹیسٹ میچوں میں میزبان ٹیم سیریز میں واپسی کر سکتی ہے۔
ڈان سے گفتگو کرتے ہوئے عبدالقادر نے فتح کو ٹیم کی مجموعی کاوش قرار دیتے ہوئے کپتان مصباح الحق، لیگ اسپنر یاسر شاہ، وکٹ کیپر سرفراز احمد، اسد شفیق اور راحت علی کی کارکردگی کو سراہا۔
انہوں نے کہا کہ انگلینڈ نے جیمز اینڈرسن، آئن مورگن، ای این بیل اور عادل راشد کا انتخاب نہ کر کے بہت بڑی غلطی کی۔
سابق لیگ اسپنر نے کہا کہ گزشتہ سیریز میں ہندوستان اور سری لنکا کو زیر کرنے کے سبب انگلینڈ کا مورال بہت بلند تھا۔
 میرے خیال میں انگلینڈ نے پاکستان کو آسان حریف تصور کرتے ہوئے کمزور ٹیم کا انتخاب کیا اور اس کا نتیجہ ٹیسٹ میں قومی ٹیم کی شکست کی صورت میں برآمد ہوا۔
تاہم انہوں نے قومی ٹیم کو خبردار کیا کہ انگلینڈ بقیہ تین ٹیسٹ میچوں میں انہیں سکون کا سانس لینے نہیں دے گا۔
 ہمارے کھلاڑیوں کو مطمئن ہو کر بیٹھنے کے بجائے اگلا میچ مکمل تازہ دماغ کے ساتھ کھیلنا چاہیے۔
عبدالقادر نے کہا کہ مصباح نےلارڈز ٹیسٹ کی پہلی اننگ میں شاندار سنچری اسکور کر کے اپنے ناقدین کے منہ بند کر دیے۔
 مین آف دی میچ یاسر شاہ کے حوالے سے عبدالقادر نے کہا کہ اس نے وکٹ کو پڑھ لیا تھا اور ٹھیک لائن و لینتھ پر باؤلنگ کر کے انگلینڈ کو مشکلات سے دوچار کیا۔
'انگلینڈ کو لیگ اسپنر کا سامنا کرنے میں ہمیشہ مشکلات پیش آتی ہے اور یاسر نے گوگلی کا استعمال کیے بغیر محض گیند کی رفتار میں مستقل تبدیلی کی بدولت وکٹیں حاصل کیں'۔
ان کا کہنا تھا کہ دوسری اننگ میں سرفراز احمد اور یاسر شاہ کے درمیان 40 رنز کی شراکت بھی میچ کا ٹرننگ پوائنٹ ثابت ہوئی۔
عبدالقادر نے میچ میں پاکستان کے سب سے کامیاب بلے باز اسد شفیق کی تعریف کرتے ہوئے کہا کہ اسد نے مشتاق محمد اور جاوید میانداد کی یاد تازہ کردی جو جلد وکٹیں گرنے کی صورت میں ہمیشہ ہی بیٹنگ لائن کو سہارا دیا کرتے تھے۔
انہوں نے کہا کہ نئے کوچ مکی آرتھر کا اصل امتحان ایک روزہ اور ٹی ٹوئنٹی میچوں میں ہو گا جہاں پاکستانی ٹیم مستقل جدوجہد کر رہی ہے۔