انٹرنیشنل کرکٹ کونسل(آئی سی سی ) کی چیمپیئنز ٹرافی 2017 کی تقریب رونمائی آج کراچی کے ایدھی ہوم اور جامعہ کراچی میں منعقدہ کی گئی۔
جمعرات کی صبح قومی ٹیم کے سابق کپتان اور شہرہ آفاق آل راؤنڈر شاہد آفریدی نے ایدھی ہومز میں چیمپئنز ٹرافی کی نقاب کشائی کی۔
ٹرافی کے ساتھ آئی سی سی اور پاکستان کرکٹ بورڈ (پی سی بی) کے حکام بھی موجود تھے، جنھوں نے عبدالستار ایدھی کو خراج عقیدت پیش کیا۔
اس موقع پر ایدھی ہوم میں موجود بچے آئی سی سی چیمپینز ٹرافی دیکھ کر خوشی سے نہال ہوگئے۔
تقریب کے موقع پر عبدالستار ایدھی کے صاحبزادے فیصل ایدھی اور ان کی والدہ بلقیس ایدھی بھی موجود تھیں۔
تقریب سے خطاب کرتے ہوئے شاہد آفریدی نے عبدالستار ایدھی کو خراج عقیدت پیش کرتے ہوئے کہا کہ ایدھی صاحب نے انسانیت کی بہت خدمت کی، انھوں نے پاکستان پر احسان کیا، لہذا ان کا مشن جاری رہنا چاہیے۔
سابق کپتان کا کہنا تھا کہ پاکستان تینوں شعبوں میں اچھی کارکردگی دکھاکر ہی چیمپئنز ٹرافی جیت سکتا ہے۔
ملک میں انٹرنیشنل کرکٹ کی واپسی کے حوالے سے ان کا کہنا تھا کہ بین الاقوامی ٹیمیں پاکستان ضرور آئیں گی، لیکن اس میں وقت لگے گا۔