لاہور (اُردو پوائنٹ اخبارتازہ ترین - اے پی پی۔
 05 جولائی2022ء) وفاقی ٹیکس محتسب کے کوآرڈینیٹر اور سابق سینئر نائب صدر لاہور چیمبر مہر کاشف یونس نے کہا ہے کہ پاکستان بین الاقوامی معیار کی سیاحت کے فروغ کے ذریعے اربوں ڈالر کما سکتا ہے ،دنیا بھر میں زرمبادلہ کمانے میں اس شعبے کا کردار انتہائی اہم ہے۔
وہ منگل کو ڈسکور پاکستان کے سی ای او ڈاکٹر قیصر رفیق سے گفتگو کررہے تھے۔
انہوں نے کہا کہ سیاحت نہ صرف دنیا کے بہت سے ممالک کی معیشتوں کے لیے منافع بخش کاروبار بن کر ابھری ہے بلکہ سیاحتی مقامات کو بھی بہت سے فوائد حاصل ہوتے ہیں۔
 انہوں نے کہا کہ سیاحت سے آمدنی میں اضافہ ہوتا ہے، ہزاروں ملازمتوں کے مواقع پیدا ہوتے ہیں، بنیادی ڈھانچے کو ترقی ملتی ہے اور غیر ملکیوں اور مقامی شہریوں کے درمیان ثقافتی تبادلے کا باعث ہے۔
مہر کاشف یونس نے کہا کہ سیاحت کے علاوہ دیگر شعبوں میں بھی ملازمتوں کے موقع پیدا ہوتے ہیں جن میں زرعی، مواصلات، صحت اور تعلیمی شعبہ بھی شامل ہو سکتا ہے۔
 انہوں نے کہا کہ سیاحوں کی بڑی تعداد ثقافت، علاقائی روایات اور مقامی کھانوں میں دلچسپی رکھتی ہے جو سیاحتی مقامات کے ریستورانوں، شاپنگ سینٹرز اور سٹورز کے لیے بھی بہت منافع بخش ہے۔
انہوں نے آسٹریلیا کے شہر ملبورن کی مثال دیتے ہوئے کہا کہ اس کی آبادی 40 لاکھ کے قریب ہے اور تقریبا 22,000 شہری صرف سیاحت کے شعبے سے وابستہ ہیں۔
انہوں نے کہا کہ جو حکومتیں اپنی آمدنی کیلئے سیاحت پر انحصار کرتی ہیں وہ ملک کے انفراسٹرکچر پر بہت زیادہ سرمایہ کاری کرتی ہے تاکہ زیادہ سے زیادہ سیاحوں کو اپنے ملک کی سیر کے لیے راغب کیا جا سکے،سیاحتی مقامات کیلئے محفوظ اور جدید سہولیات، نئی سڑکیں، شاہراہیں، جدید پارکس، بہتر عوامی مقامات، نئے ہوائی اڈے اور ممکنہ حدتک بہترین خدمات انتہائی ضروری ہیں۔
انہوں نے کہا کہ محفوظ اور جدید انفراسٹرکچر سے سیاحوں، سامان اور خدمات کی بلا رکاوٹ روانی میں مدد ملتی ہے اور مقامی آبادی کو معاشی اور تعلیمی ترقی کے مواقع ملتے ہیں۔
سی ای او ڈسکور پاکستان ڈاکٹر قیصر رفیق نے کہا کہ سیاحت غیر ملکی سیاحوں اور مقامی شہریوں کے درمیان ثقافتی تبادلے کا باعث بنتی ہے، نمائشیں، کانفرنسیں اور تقریبات عام طور پر غیر ملکیوں کو اپنی طرف متوجہ کرتی ہیں اور منتظمین رجسٹریشن فیس، تحائف کی فروخت، نمائشی مقامات کی بکنگ اور میڈیا کاپی رائٹس کی فروخت سے منافع کماتے ہیں۔